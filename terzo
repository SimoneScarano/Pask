ATTO TERZO

Sabato Santo 	- Musica prima di quest'atto: Haydn: « Sieben Worte », N. 5, Adagio. La medesima scena, ma le tendine alzate. Fuori il paesaggio si è schiarito, ma con una tonalità di tempo grìgio. Il caminetto è acceso; la porta di fondo chiusa.

(ELEONORA sta seduta davanti al caminetto e tiene avanti a sé un mazzolino di anemoni azzurri).

BENIAMIN 	- (entra da destra).

ELEONORA 	- Dove sei stato tanto tempo, Beniamin?

BENIAMIN 	- Non è poi tanto tempo...

ELEONORA 	- Ma io desideravo tanto di vederti!

BENIAMIN 	- E tu, dove sei stata, Eleonora?

ELEONORA 	- Sono stata al mercato, e ho comperato anemoni azzurri; ed ora devo riscaldarli, perché hanno patito tanto freddo, poverini.

ELIS	- (entra da destra) È venuto il giornale?

ELEONORA 	- No, Elis!

ELIS	- (attraversa la scena; quando è nel mezzo entra Kristìna da sinistra).

KRISTINA	- (senza accorgersi di Elis) È venuto il giornale?

ELEONORA 	- No, non ancora...

KRISTINA	- (attraversa la scena verso destra, passa davanti ad Elis, che esce da sinistra senza che si siano guardati).

ELEONORA 	- Uh, che freddo! È entrato l'odio in casa! Fintanto che c'era l'amore, tutto si poteva sopportare; ma ora, uh! che freddo!

BENIAMIN 	- Perché chiedono il giornale?

ELEONORA 	- Non lo capisci? È là che dev'essere scritto...

BENIAMIN 	- Che cosa?

ELEONORA 	- Tutto! Lo scasso, la polizia ed altro ancora...

HEYST	- (da destra) È venuto il giornale?

ELEONORA 	- No, mammina.

HEYST	- (esce di nuovo da destra) Dimmelo subito, quando viene.

ELEONORA 	- Il giornale, il giornale! Ah, bene, se la rotativa si fosse spezzata, se il direttore si fosse ammalato... Non è orribile?

BENIAMIN 	- Cos'è orribile?

ELEONORA 	- Tutto! l'intera vita è orribile. Eppure dobbiamo essere contenti!... Pensa a Elis e... Kristina; essi si amano e nondimeno si odiano; e così il termometro si abbassa, quando attraversano la stanza. Ieri Kristina fu al concerto, ed oggi non si parlano più... Perché?

BENIAMIN 	- Perché tuo fratello è geloso.

ELEONORA 	- Non pronunciare questa parola. Cosa ne sai tu del resto, se non che è una malattia e quindi un castigo? Non bisogna toccare il male, perché altrimenti ce lo chiamiamo addosso. Guarda Elis; non hai notato come è cambiato, da quando ha cominciato a leggere quelle carte...

BENIAMIN 	- Gli atti del processo?

ELEONORA 	- Sì. Sembra che tutta la cattiveria contenuta in quelle carte, sia penetrata nell'anima sua ed ora apparisca dal suo volto e dai suoi sguardi... Kristina lo sente, e per difendersi di tutto quel male, si chiude in una corazza di ghiaccio! Oh, quelle carte; se potessi bruciarle! Sprizzano da esse malizia, falsità e vendetta. Perciò, ragazzo mio, tieni lontani da te il male e l'impurità; lontani dalle tue labbra e dal tuo cuore...

BENIAMIN 	- Come osservi tutto!

ELEONORA 	- Sai che cosa mi aspetta nel caso che Elis e gli altri possano mettere in chiaro che sono stata io a comprare il giglio di Pasqua in quel modo strano?

BENIAMIN 	- Che cosa ti faranno?

ELEONORA 	- Sarò rimandata... là, donde sono venuta, dove non brilla il sole, dove le pareti sono bianche e nude come in una stanza di ospedale, dove si odono solo pianti e lamenti, dove ho sciupato un anno della mia vita...

BENIAMIN 	- Dove? Che cosa vuoi dire"?

ELEONORA 	- Dove si è tormentati peggio che in prigione, dove abitano gli infelici, dove sta di casa l'agitazione, dove la disperazione veglia notte e giorno e donde nessuna torna indietro.

BENIAMIN 	- Peggio che in prigione? Ma dove?

ELEONORA 	- In prigionie si è condannati, ma laggiù si è dannati per sempre. In prigione si è esaminati e giudicati, laggiù non si è ascoltati!... Povero giglio dì Pasqua, che ne è la causa... Volevo soltanto il bene, e ho fatto il male!



BENIAMIN 	- Ma perché non vai dal fioraio e gli dici: «Le cose stanno così?». Sei proprio come un agnello, quando aspetta di essere macellato...

ELEONORA 	- Quando sa che dev'essere macellato, non si lamenta più e non cerca di scappare. Che altro potrebbe fare?

ELIS	- (entra da sinistra con una lettera in mano) Non è ancora venuto il giornale?

ELEONORA 	- No, fratello.

ELIS	- (a Eleonora e Beniamin) Andate via, figlioli, per un momento; siate bravi!

ELEONORA e BENIAMIN	- (escono da sinistra).

HEYST 	- Hai ricevuto una lettera dall'istituto?

ELIS 	- Sì.

HEYST 	- Che cosa vogliono?

ELIS 	- Reclamano Eleonora.

HEYST 	- Non ci riusciranno! È mia figlia.

ELIS 	- Ed è mia sorella...

HEYST 	- E allora che pensi?

ELIS 	- Non so! Non sono più capace di pensare...

HEYST 	- Ma posso io!... Eleonora, la figlia triste, è tornata con la gioia; ma non della gioia di questo mondo; la sua inquietudine s'è cambiata in un senso di pace, che la possiede. Saggia, o no, per me è saggia, perché sa portare i pesi della vita meglio di me, meglio di noi. Del resto, Elist, sono io saggia, ero io saggia, quando credevo innocente mio marito? Sapevo bene che egli era reo convinto, con prove materiali, evidenti, e che lui stesso riconobbe!... E tu, Elist, sei nelle tue facoltà, quando non vedi che Kristina ti ama? Quando credi che essa ti odi?

ELIS 	- È un singolare modo di amare...

HEYST 	- No! Il tuo gelo assidera i suoi più intimi sentimenti, e sei tu che odi. Ma hai torto, e perciò devi soffrire.

ELIS 	- Come posso aver torto? Non è andata ieri sera con il mio amico infedele?

HEYST 	- Sì, c'è andata; e con il tuo consenso. Ma perché c'è andata? Già. Questo lo dovresti intuire...

ELIS 	- No, non posso...

HEYST 	- Bene! Allora mi pare necessario che tu soffra quello che soffri. (La porta di cucina si apre, una mano porge il giornale, che la signora Heyst prende e passa a Elis).

ELIS 	- Questa è l'unica e reale disgrazia. Con lei sapevo sopportare gli altri! Ma ora crolla l'ultimo appoggio, ed io cado.

 HEYST 	- Cadi, ma cadi bene; così ti potrai rialzare... Che c'è di nuovo sul giornale?

ELIS 	- Non so; oggi ho paura del giornale!

HEYST 	- Dammelo; leggerò io!

ELIS 	- No! Aspetta un momento...

HEYST 	- Che cosa temi, che cosa prevedi...

ELIS 	- Il peggio...

HEYST 	- È venuto già tante volte!... E' tu, figliolo, se conoscessi la mia vita... se tu mi fossi stato vicino, quando vedevo tuo padre andare passo, passo, verso la rovina, senza che io potessi prevenire i molti che egli travolgeva nella sua disgrazia. Quando egli cadde, mi sentii sua complice, perché ero consapevole del crimine; e se il giudice non fosse stato una persona ragionevole, che considerò la mia difficile posizione di moglie, ora sarei anch'io in prigione...

ELIS 	- Come fece a rovinarsi? Io non l'ho mai capito!

HEYST 	- Per orgoglio, come tutti noi!

ELIS 	- Ma noi innocenti dobbiamo soffrire per il suo sbaglio...

HEYST 	- Sta zitto!... (Pausa durante la quale essa prende il giornale e legge).

ELIS	- (dapprima rimane fermo ma inquieto, poi va avanti e indietro).

HEYST 	- Cos'è questo?... Non ho detto, tra l'altro, che un tulipano giallo fu rubato nel negozio del fioraio?

ELIS 	- Sì, ricordo esattamente.

HEYST 	- Ma qui è scritto... un giglio di Pasqua...

ELIS	- (atterrito) È scritto così?

HEYST	- (si abbatte su una sedia) È stata Eleonora! O Dio! Dio mio! La prigione o il manicomio...

ELIS 	- Non è possibile che sia stata lei! Non è possibile!

HEYST 	- Ed ora il nome della famiglia sarà di nuovo disonorato!

ELIS 	- Parlerò con lei...

HEYST	- (si alza) Sì. Ma con dolcezza. Non ne posso più!... È perduta... ritrovata e perduta... Parla con lei! Parla con lei! (Esce da destra).

ELIS 	- Oh! (Va alla porta di sinistra) Eleonora, ragazza mia. Vieni, devo parlarti... Dimmi, sorellina mia, dove hai avuto quel fiore?

ELEONORA 	- L'ho preso...

ELIS	- Oh Dio!

ELEONORA	- (con il capo chino, contrita, con le braccia in croce sul petto) Ma lasciai i denari...

ELIS 	- Dunque l'hai pagato?

ELEONORA 	- Sì, e no! È proprio spiacevole... Ma io non ho fatto alcun male... Volevo soltanto il bene... Mi credi?

ELIS 	- Ti credo, sorella; ma il giornale non sa, che sei senza colpa!

ELEONORA 	- Caro... Così dovrò soffrire anche questo... (China il capo così che i capelli si rovesciano davanti) Che faranno ora di me? Così sia.

HEYST	- (entra in preda a violenta commozione, prende Eleonora tra le braccia e la bacia) Figlia, figlia mia cara! Tu sei con me, e rimarrai con me!

ELEONORA 	- Mi baci, mamma? Da molti anni non lo fai. Perché ora? Soltanto ora?

HEYST 	- Perché ora... perché il fioraio è là fuori, e fa le sue scuse, per aver suscitato tanto scandalo... La moneta smarrita è stata ritrovata e il tuo nome... Ma ora vai in giardino, il tempo si schiarisce...

ELIS 	- Potremo tra poco gettare la sferza nel fuoco?

HEYST 	- Non ancora. Resta ancora qualche cosetta.

ELIS 	- Lindkvist?

HEYST 	- È di là!

 ELIS 	- Ora ho veduto un raggio di sole; non ho più paura di incontrare il gigante. Venga pure.

HEYST 	- Ma non irritarlo... La Provvidenza ha messo il nostro destino nelle sue mani e i mansueti... Già, tu sai, dove vanno a finire gli arroganti! (Esce)

ELIS 	- Sì, mamma!

LINDKVIST	- (entra da destra). Mi chiamo Lindkvist.

ELIS	- (in atteggiamento difensivo) Ed io dottor Heyst... In che cosa posso servirla?.

LINDKVIST	- (solenne) Hm! Io ebbi l'onore di' preannunciare ieri sera la mia visita; ma ci ho riflettuto, ed ho trovato poco conveniente tener discorsi di affari nel giorno di venerdì santo.

ELIS 	- Noi le siamo molto grati...

LINDKVIST	- (tagliente) Noi, no. Già! (Pausa) Vediamo, vediamo... Ieri l'altro ebbi occasione di far visita al prefetto. (Fa pausa e osserva quale impressione faccia la parola su Elis) Lei conosce il prefetto?

ELIS	- (con negligenza) Non ho l'onore!

LINDKVIST 	- Allora, avrà questo onore!... Parlammo di suo padre...

ELIS 	- Questo, me l'immagino.

LINDKVIST	- (tira fuori una carta e la posa sul tavolino) Proprio là mi consegnarono questa carta!

ELIS 	- Me l'aspettavo da tanto tempo! Ma, prima di proseguire, posso rivolgerle una preghiera?

LINDKVIST	- (secco) Dica pure...

ELIS 	- Perché non lascia quella carta nelle mani degli esecutori? Eviteremo così questo penoso e lungo supplizio...

LINDKVIST 	- Bene, giovanotto, bene...

ELIS 	- Giovane o no, non voglio nessuna grazia; voglio soltanto giustizia!

LINDKVIST 	- Bene... Nessuna grazia, nessuna grazia! La vede questa carta? Ora, la intasco di nuovo!... Dunque, lei vuole soltanto giustizia? Ascolti un po', vecchio amico. Una volta, io fui derubato del mio denaro, in un modo schifoso. Allora io le scrissi gentilmente, e le chiesi di quale dilazione ella aveva bisogno. Lei mi rispose sgarbatamente; mi trattò come se fossi un usuraio, che voleva depredare vedove e orfani, mentre io ero il rapinato e lei apparteneva alla parte dei rapinatori. Ma, siccome ero più ragionevole, mi accontentai di rispondere alle sue sgarbate accuse con una lettera gentile, ma tagliente! Lei conosce la carta azzurra delle mie tratte, vero? Ci posso metter su marche a volontà; ma non desidero farlo sempre... (Sbircia intorno alla stanza).

Eus 	- Prego, i mobili sono a sua disposizione...

LINDKVIST 	- Non guardavo i mobili! Cercavo sua madre... Presumo che sua madre ami la giustizia quanto lei...

ELIS 	- Lo spero...

LINDKVIST 	- Bene!... Ma lo sa, che se la giustizia, così altamente apprezzata da lei, avesse seguito il suo corso, proprio sua madre sarebbe stata colpita dalla giustizia umana come complice?

ELIS 	-  Mia madre!

LINDKVIST	- (tira fuori un'altra carta, ma azzurra) Guardi; questa è azzurra davvero... però non c'è ancora nessuna marca...

ELIS 	- Signor Iddio! Mia madre! Tutto ritorna...

LINDKVIST 	- Sì, mio giovane amante della giustizia, tutto ritorna, tutto!... Può darsi che sia così... Se io potessi domandare a me stesso: Tu, Andrea Lindkvist, nato nella miseria, e cresciuto tra le privazioni e il lavoro, hai tu nella tua vecchiaia il diritto di privare te e i tuoi figli - noti, dico i tuoi figli - dell'aiuto finanziario, che con diligenza, avvedutezza e privazioni - noti, dico privazioni - hai; economizzato centesimo per centesimo ? Che cosa dovresti fare tu, Andrea Lindkvist, volendo essere giusto? Tu non hai derubato nessuno, ma se pensi che sia un male essere derubato, in questo caso non potrai più dimorare in una città, perché nessuno saluterebbe l'uomo spietato, che desidera di riavere il suo! Dunque, lo noti, c'è una pietà, che va contro la giustizia e al di là di essa... Ed è la grazia.

ELIS 	- Lei ha ragione, prenda tutto. Le appartiene.

LINDKVIST 	- Ne ho il diritto, ma non oso valermene.

ELIS 	- Io penserò ai suoi figli, e non mi lamenterò...

LINDKVIST	- (mette in tasca la carta) Bene! Allora rimettiamo in tasca il foglio azzurro... Ora, facciamo un passo avanti! Lei, dunque, non conosce personalmente il prefetto?

ELIS 	- No, e non voglio conoscerlo!

LINDKVIST	- (tira fuori di nuovo il foglio azzurro e con esso si fa vento) Non così, non così!... Il prefetto, vede, era un amico di gioventù di suo padre, e desidera di conoscerla. Tutto ritorna, tutto! Non vuole fargli una visita?

ELIS 	- Non possiamo parlare d'altro?

LINDKVIST 	- Lei, dev'essere gentile con me, perché io sono inerme... Con lei c'è l'opinione pubblica dalla sua parte, con me soltanto la giustizia. Che cosa ha lei contro il prefetto? Nelle grandi crisi della vita, dobbiamo aiutarci, mandarci giù come siamo a vicenda. Vada dal prefetto... Ci vada...

ELIS 	- Mai!

LINDKVIST 	- E lei è un uomo?

ELIS 	- (deciso) Sì, un uomo!

LINDKVIST	- (si alza e comincia a passeggiare con i suoi stivali scricchiolanti, facendosi -vento col foglio azzurro) Peggio! Peggio!... Bene! allora prenderemo la cosa per un altro verso! Una persona vendicativa ha deciso di sporgere querela contro sua madre. Lei può impedirlo.

ELIS 	- Come?

LINDKVIST 	- Vada dal prefetto...

ELIS 	- No!

LINDKVIST	- (si fa avanti e prende Elis per le spalle) Allora lei è l'uomo più miserabile che io abbia incontrato nella vita... Ed ora io stesso andrò da sua madre...

ELIS 	- Non ci vada!

LINDKVIST 	- Andrà dal prefetto?

ELIS 	- Sì...

LINDKVIST 	- Lo ripeta di nuovo, e a voce più alta.

ELIS 	- Sì...

LINDKVIST	- (consegna il foglio azzurro) Benone. Dunque la cosa è messa a posto! Eccole il documento.

ELIS 	- (prende il foglio senza leggere).

LINDKVIST 	- Ed ora al numero due; che questo era il numero uno. Vede, se ci verremo incontro, la strada s'abbrevierà... Numero due! È il mio diritto a sequestrare i mobili... Già; non si faccia illusioni; io non posso, né voglio, regalare quello che è di proprietà comune della mia famiglia! Voglio riavere il mio, fino all'ultimo centesimo.

ELIS 	- Lo capisco!

LINDKVIST	- (tagliente) Davvero, lo capisce?

ELIS 	- Non intendevo di offendere...

LINDKVIST 	- Comprendo, comprendo... (Solleva gli occhiali e fissa Elis) Il lupo! Il lupo cattivo! Sferza, sferza! e la corniola rossa come carne; il gigante di Skinnarviksberg, che non mangia i bambini, e li spaventa soltanto! Ma io voglio spaventarla, spaventarla tanto, da farle perdere la ragione, davvero. PI valore di ogni singolo cavicchio dei mobili verrà fuori... Ho qui in tasca l'inventario; e se mancherà un solo chiodo, lei se ne andrà in gattabuia, dove non brillerà né il sole né Cassiopea! Sì, io so mangiare bambini e vedove, quando mi si provoca. L'opinione pubblica? Sciocchezze! Me ne andrò in un'altra città, semplicemente...

ELIS 	- (non risponde).

LINDKVIST 	- Lei aveva un amico, che si chiamava Petrus, Petrus Holmblad. Era uno studente di lingue, e suo allievo. Ma lei ne voleva fare una specie di profeta... E costui le mancò di fede; due volte cantò il gallo; non è così?

ELIS 	- (tace).

LINDKVIST 	- La natura umana è incostante come le cose e come i pensieri; Petrus fu infedele; e io non lo approvo né lo giustifico, almeno su questo punto. Ma il cuore umano è smisurato; e ci stanno oro e fango mescolati insieme. Petrus fu un amico infedele, ma comunque fu un amico...

ELIS 	- Un infedele...

LINDKVIST 	- Va bene; infedele; ma, comunque, un amico! Questo amico infedele, a sua insaputa, le ha reso un gran servizio d'amico.

ELIS 	- Anche questo!

LINDKVIST	- (si porta avanti verso Elis) Tutto ritorna, tutto!

ELIS 	- Tutto il male, sì! E il bene si ricambia con il male!

LINDKVIST 	- Non sempre; anche il bene ritorna. Mi creda...

ELIS 	- Sono costretto a crederla; altrimenti lei mi tormenta la vita!

LINDKVIST 	- Non la vita; ma schiaccerò in lei la cattiveria e l'orgoglio.

ELIS 	- Continui!

LINDKVIST 	- Ho detto che Petrus le ha reso un servizio...

ELIS 	- Non voglio niente da quell'uomo!

LINDKVIST 	- Siamo daccapo... Ascolti un po'. Per l'intervento del suo amico Petrus, il prefetto ha deciso di adoperarsi a favore di sua madre. Perciò lei deve scrivere una lettera a Petrus, e ringraziarlo. Me lo promette?

ELIS 	- No! Scriverei a chiunque, ma non a lui.

LINDKVIST 	- (si tira più vicino) Diamo, allora, un altro giro di vite... Senta un po'. Lei ha danari in banca?

ELIS 	- Ebbene, che gliene importa? Io non sono garante dei debiti di mio padre...

LINDKVIST 	- Non così! Non così! Quando in questa casa si sprecavano i denari dei miei figli, che, forse non c'era anche lei a mangiare e a bere? Mi risponda...

ELIS 	- Non lo posso negare...

LINDKVIST 	- E siccome i mobili non bastano a pagare il debito, firmi subito un assegno per il resto; lei sa la somma.

ELIS 	- (annientato) Anche questo?

LINDKVIST 	- Anche questo. Prego, firmi l'assegno.

ELIS	- (si alza, tira fuori il libretto degli assegni e scrive sullo scrittoio).

LINDKVIST 	- Lo emette al suo stesso nome, o a vista?

ELIS 	- La somma non basta...

LINDKVIST 	- Allora lei si farà prestare quello che manca. Rivoglio il mio, fino all'ultimo centesimo...

ELIS	- (porge l'assegno a Lindkvist) Eccole tutto ciò che posseggo. La mia estate, e le mie nozze; di più non posso.

LINDKVIST 	- Allora, le ripeto; si faccia prestare quello che manca.

ELIS 	- Non posso.

LINDKVIST 	- Si cerchi un mallevadore...

ELIS 	- Nessuno vorrà garantire per me, un Heyst!

LINDKVIST 	- Ora, come ultimatum, le pongo questa alternativa: o ringraziare Petrus, oppure fuori l'intera somma!

ELIS 	- Io non voglio averci da fare con Petrus!

LINDKVIST 	- Lei, allora, è il più miserabile uomo che io conosca! Lei, con un semplice atto di cortesia può salvare la casa a sua madre, a sé, alla fidanzata, e non lo fa! Ci sarà un motivo, che lei non vuol confessare. Perché odia Petrus?

ELIS 	- Mi uccida, ma non mi torturi di più!

LINDKVIST 	- È geloso di lui?

ELIS	- (alza le spalle).

LINDKVIST 	- Proprio così... (Si alza e passeggia) Ha letto il giornale del mattino?

ELIS 	- Sì, purtroppo!

LINDKVIST 	- Tutto?

ELIS 	- No, non tutto!

LINDKVIST 	- Ah! Davvero?... Allora lei non sa che Petrus si è fidanzato?

ELIS 	- Non lo sapevo!

LINDKVIST 	- E neppure con chi? Indovini?

ELIS 	- Come potrei...

LINDKVIST 	- Si è fidanzato con la signorina Alice; e la cosa fu resa nota ieri, ad un concerto, dove la signorina Alice era accompagnata da...

ELIS 	- Kristina! Ma perché tenermelo nascosto?

LINDKVIST 	- Non hanno diritto due giovani di tener nascosti, di fronte a lei, i segreti del loro cuore1?

ELIS 	- E per la loro felicità io dovevo soffrire questa pena?

LINDKVIST 	- Sì! Per coloro che hanno sofferto, onde preparare la sua felicità!... Sua madre, suo padre, la sua fidanzata, sua sorella... M'ascolti, sarò breve.

ELIS	- (si siede controvoglia. Durante la scena precedente e la seguente il tempo fuori si schiarisce).

LINDKVIST 	- A vent'anni me ne venni alla capitale, solo, senza conoscenze, per cercarmi un posto. Non possedevo che un tallero; ed era una serata buia. Non sapevo dove andare; e perciò chiesi ai passanti dove fosse un albergo a buon mercato: ma nessuno mi rispondeva. Al colmo della disperazione, piansi; un tale si fermò e in chiese perché piangessi. Gli dissi la mia pena. Allora egli se ne tornò indietro, mi accompagnò a un albergo, e mi consolò con buone parole. Mentre stavo per entrare, la porta a vetri di una bottega si aprì e urtò contro il mio gomito; il vetro andò in frantumi. Il proprietario infuriato mi fermò, esigendone il pagamento; altrimenti avrebbe chiamato la polizia. Immagini la mia disperazione, con la prospettiva di dover passare una notte nella strada... Il benevolo sconosciuto, che aveva veduto la scena, interviene, chiama la polizia, spiega il fatto, e mi salva!... Quell'uomo era suo padre... Così tutto ritorna; anche il bene. Per il beneficio del padre... io cancello il debito del figlio... Perciò prenda questa carta, e si tenga l'assegno. (Si alza) Poiché a lei riesce difficile ringraziare, e a me riesce penoso essere ringraziato... me ne vado... (Si avvicina alla porta del fondo) E lei corra subito da sua madre, e la liberi dall'angoscia. (Gesto di allontanamento a Elis che gli si vuole avvicinare) Vada!

ELIS	- (esce in fretta da destra. Si aprono le porte del fondo. Entrano Eleonora e Beniamin, sereni ma seri; si fermano spaventati non appena vedono Lindkvist).

LINDKVIST 	- Avanti, nanerottoli, avanti! e non abbiate paura... Non sapete chi sono? (Con voce contraffatta) Sono il gigante di Skinnapriksburg, l'orco che spaventa i bambini! Bau! Bau!... Ma non sono troppo pericoloso! Vieni qui Eleonora! (La guarda) Hai gli occhi buoni di tuo padre; era un buon uomo, ma debole! 

ELEONORA 	- Oh! parla bene di mio padre! Vi è dunque qualcuno che può dir bene di lui?

LINDKVIST 	- Io, sì! Chiedilo al tuo fratello, Elis!

ELEONORA 	- Allora lei non ci vuole male?

LINDKVIST 	- Figlioletta, non posso sottrarre tuo padre alla prigione, come non posso aiutare Beniamin nel suo esame di latino... Ma per tutto il resto ho già provveduto. La vita non ci dona tutto, e non ci dà mai nulla gratuitamente... Anche tu mi devi aiutare; lo vuoi?

ELEONORA 	- Che posso fare io, poverella?

LINDKVIST 	- Prima del venti dovrai aver persuaso tuo fratello Elis a fare una visita al prefetto, e a scrivere una lettera a Petrus.

ELEONORA 	- Nient'altro?

LINDKVIST 	- Oh, figliola! Ma se egli non lo farà allora tornerà il gigante, e dirà « Bau! ».

ELEONORA 	- Perché il gigante verrà a spaventare il bambino?

LINDKVIST 	- Per farlo esser buono!

ELEONORA 	- È vero! Il gigante ha ragione! Grazie, mio buon gigante!

BENIAMIN 	- Devi dire signor Lindkvist, sai!

ELEONORA 	- No; è così comune questo nome...

LINDKVIST 	- D'accordo, figliola... Ora puoi gettare al fuoco la verga di betulla...

ELEONORA 	- No; resterà là, dietro lo specchio, perché il bambino è tanto smemorato...

LINDKVIST 	- Come lo conosci bene... Addio, figlioli. (Esce).

ELEONORA 	- Beniamin, andremo in campagna! Tra due mesi! Oh, se passassero presto! (Strappa i fogli del calendario e li sparge nella striscia di sole che entra nella stanza) Guarda come passano i giorni! Aprile! Maggio! Giugno! E su tutti brilla il sole! Guarda... Guarda... Ora devi ringraziare Iddio, che ci ha permesso di poter andare in campagna!

BENIAMIN	- Non posso pregarlo in silenzio?

ELEONORA 	- Sì, puoi pregarlo in silenzio... La nuvola è scomparsa, e le tue parole si odono fino Lassù! (Kristina è entrata da sinistra e si è fermata. Elis e la signora Heyst da destra. Kristina ed Elis si vanno incontro con fare amichevole, ma il sipario cala, prima che si siano incontrati).

FINE
