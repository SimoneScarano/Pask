ATTO SECONDO

Venerdì Santo 	- Musica prima di questo atto: Haydn: «Sieben Worte», largo: « Pater dimitte illis ». La medesima scena, ma le tendine abbassate riflettono la luce del lampione a gas, sulla strada; il lampadario è acceso; sul tavolo una lampada accesa. C'è fuoco nel caminetto.

(Presso il tavolino da lavoro sono seduti Elis e Kristina, oziosi. Presso il tavolino seggono, uno di fronte all'altra, Eleonora e Beniamin, e leggono, illuminati dalla lampada che è tra loro. ELEONORA ha uno scialle sulle spalle. Tutti sono vestiti di nero; Elis e Beniamin hanno cravatte bianche. Sulla scrivania sono sparsi gli atti del processo. Sul tavolinetto da lavoro sta il giglio di Pasqua. Sul tavolo una vecchia pendola. Di quando in quando si vede sulle tendine l'ombra di qualcuno che passa nella via).

ELIS	- (a mezza voce a Kristina) Lungo, orribilmente lungo questo Venerdì Santo! E la neve si è posata sul selciato della via come paglia davanti alla casa del moribondo; ogni rumore è cessato, fuorché i suoni bassi dell'organo, che odo fin qui...

KRISTINA 	- La mamma sarà andata di certo ai vespri...

ELIS 	- Sì. Stamani non si è azzardata ad andare alla messa cantata... Gli sguardi degli uomini la feriscono...

KRISTINA 	- Sono strani questi uomini: pretendono che noi tutti ci teniamo in disparte, lo ritengono conveniente...

ELIS 	- Già; e forse con ragione...

KRISTINA 	- Per il passo falso di uno solo l'intera famiglia è messa al bando...

ELIS 	- Proprio così.

ELEONORA	- (sposta la lampada verso Beniamin, per vederlo meglio).

ELIS	- (accenna a Eleonora e Beniamin) Guarda quei due...

KRISTINA 	- Non è bello?... Vanno così bene d'accordo!

ELIS 	- Quale gioia che Eleonora sia così tranquilla! Oh, ma durasse!

KRISTINA 	- Perché non dovrebbe durare?

ELIS 	- Perché la felicità è breve. Ho paura di tutto, in questo giorno!

BENIAMIN	- (sposta -piano piano la lampada verso Eleonora per poterla vedere meglio).

KRISTINA 	- Guardali!

ELIS 	- Hai notato come è cambiato Beniamin? La cupa alterigia ha fatto posto a una serena umiltà...

KRISTINA 	- E lei? Quanta dolcezza in tutto il suo essere! Anche a non usare la parola bello...

ELIS 	- Ed ha condotto con sé un angelo di pace, che s'aggira invisibile, e spira una serena calma... Anche la mamma provò un senso di sollievo, quando la vide, una serenità insolita...

KRISTINA 	- Credi che si sia ristabilita?

ELIS 	- Sì, se non le rimanesse un'eccessiva sensibilità... Ora è seduta, legge la storia di Cristo, e ogni tanto piange.

KRISTINA 	- Anche noi, lo ricordo, la leggevamo alla scuola nei sabati di Quaresima...

ELIS 	- Non parlare così forte; essa sente così bene!

KRISTINA 	- Non ora; è tanto lontana da tutto!

ELIS 	- Hai notato come Beniamin abbia acquistato una certa dignità, specialmente nel volto?

KRISTINA 	- È il dolore; la gioia fa tutto insipido.

ELIS 	- Porse, piuttosto, è... l'amore! Non credi che quei ragazzi...

KRISTINA 	- Zitto, zitto, zitto... Non toccare le ali della farfalla. Se no, vola via!

ELIS 	- Continuano a guardarsi, fanno finta di leggere, ma non voltano la pagina a quel che sembra.

KRISTINA 	- Zitto...

ELIS 	- Guarda; ora essa non sa dominarsi...

ELEONORA	- (si alza, va in punta di piedi da Beniamin, gli posa il suo scialle sulle spalle. Beniamin fa dolce resistenza, ma cede; dopo di che Eleonora torna a sedersi, e sposta la lampada verso Beniamin).

KRISTINA 	- Essa non sa, povera Eleonora, quanto bene gli voglia...

ELIS	- (si alza) Ora me ne ritorno agli atti del processo.

KRISTINA 	- Sai vedere uno scopo in cotesta lettura?

ELIS 	- Uno solo; continuare a tener desta la speranza della mamma! Ma, non appena mi metto a leggere, le parole si posano come pugni sul fondo dei miei occhi. Le testimonianze delle prove, le somme delle cifre, le confessioni del babbo... così, ecco: «l'accusato riconobbe tra lacrime »... Tante lacrime, tante lacrime... E queste carte... con i loro bolli, mi fanno pensare ai biglietti falsi ed alle chiavi del carcere. I cordoni e i sigilli rossi, alle cinque piaghe di Gesù!... e le frasi che non finiscono mai, alle pene eterne... È lavoro da Venerdì Santo! Ieri brillava il sole, ieri andammo per la campagna pensando... Kristina... pensa, se dovessimo rimanere qui d'estate!

KRISTINA 	- Risparmieremmo allora molto danaro... ma sarebbe spiacevole...

ELIS 	- Non lo sopporterei... Per tre estati sono rimasto qui... ed è come una tomba. Nel bel mezzo del giorno, si vede la lunga grigia strada serpeggiare come una trincea... non un essere umano, né un cavallo, né un cane. Ma dalle fogne vengon fuori i topi, poiché i gatti sono presi tutti dal piacer dell'estate... E dietro i vetri stanno coloro che son rimasti in città, e spiano gli abiti del prossimo. « Guarda, quello è ancora vestito con gli abiti invernali! »... e spiano i calcagni storti del prossimo, e gli errori di chi passa. E dai quartieri poveri sbucano fuori gli storpi, i senza naso, i senza orecchie, tutta gente cattiva e infelice... E stanno seduti lungo la grande passeggiata, e prendono il sole, proprio come se avessero occupato allora allora la città... Laggiù, dove ì bei bambini ben vestiti giocavano animati dalle parole affettuose delle madri, adesso strisciano turbe di pezzenti che litigano e si tormentano a vicenda... Ricordo la festa di San Giovanni di due anni fa!

KRISTINA 	- Elis, Elis! Guarda avanti, avanti!

ELIS 	- C'è più luce là?

KRISTINA 	- Giova crederlo.

ELIS	- (si siede alla scrivania) Almeno smettesse di nevicare là fuori! Tanto da poter uscire a passeggiare.

KRISTINA 	- Caro amico, iersera desideravi ancora le tenebre, perché ci nascondessero agli sguardi degli uomini... « Le tenebre sono così belle, tanto benefiche », dicevi, « sembra quasi di tirarci una coperta sul capo! ».

ELIS 	- Questo prova, che la miseria è ugualmente grande in ogni caso (Legge le carte) Le cose peggiori, in questo processo, sono le disgraziate domande sul tenore di vita di mio padre... Qui è scritto che noi davamo splendidi ricevimenti... Una testimonianza dice che babbo beveva!... No, questo è troppo! Non ne posso più!... Eppure dovrei... sino alla fine!... Non senti freddo?

KRISTINA 	- No; ma neppur caldo... Lina non è in casa?

ELIS 	- E a confessarsi; lo sai.

KRISTINA 	- La mamma tornerà presto a casa?

ELIS 	- Ho sempre paura, quando rientra... Ha sempre udito tante cose, e tante ne ha vedute... e tutte brutte.

KRISTINA 	- V'è un insolito senso d'affanno nella tua famiglia.

ELIS 	- Perché soltanto la gente afflitta ci è stata vicina... I felici ci hanno schivato.

KRISTINA 	- Ecco la mamma: è rientrata dalla porta di cucina.

ELIS 	- Sii paziente con lei, Kristina!

KRISTINA 	- Diamine! Tra tutti noi, ella porta il peso più duro. Ma io non la capisco!

ELIS 	- Nasconde la sua vergogna meglio che può; perciò è incomprensibile. Povera mamma!

HEYST	- (entra vestita di nero, tenendo in mano il libro delle preghiere e il fazzoletto) Buona sera, figlioli.

TUTTI	- (fuorché Beniamin che saluta in silenzio) Buona sera, mammina...

HEYST 	- Siete tutti vestiti di nero, come se foste in lutto. (Silenzio).

ELIS 	- Nevica sempre?

HEYST	- Sì, fiocca... Qui avete freddo... (Va verso Eleonora, e la carezza) Quant'è buona la mia piccina, che legge e studia! (A Beniamin) Anche tu... bravo!

ELEONORA	- (prende la mano della madre e se la porta alle labbra).

HEYST	- (contiene la commozione) Sì, bambina mia... Sì, sì...

ELIS 	- Sei stata ai vespri, mamma?

HEYST 	- Sì. E c'era il viceparroco, che non mi piace affatto...

ELIS 	- Hai incontrato qualche conoscente?

HEYST	- (si siede presso il tavolino da lavoro) Sarebbe stato meglio se non avessi incontrato nessuno!...

ELIS 	- Allora so chi è.

HEYST 	- Lindkvist! E m'è venuto incontro...

ELIS 	- Senza pietà...

HEYST 	- Mi ha domandato come stavamo... e immaginate il mio spavento quando mi ha chiesto se poteva farci una visita stasera.

ELIS 	- Proprio la sera di Venerdì Santo!

HEYST 	- Rimasi senza parola! Ed egli prese il mio silenzio come un'approvazione. (Pausa) Può essere qui da un momento all'altro!

ELIS	- (si alza) Qui? Ora?

HEYST 	- Mi disse che voleva consegnarci una carta e che la cosa gli premeva.

ELIS 	- Vuol prendere i mobili.

HEYST 	- Aveva un'aria così strana... Non l'ho capito...

ELIS 	- Venga pure. Ha il diritto dalla sua, e noi dobbiamo piegarci. Dovremmo riceverlo in modo conveniente, quando verrà.

HEYST 	- Io non sento il bisogno di vederlo!

ELIS 	- Sì, puoi benissimo restare di là...

HEYST 	- Ma i mobili egli non può prenderli. Dove abiteremo, se ci porta via ogni cosa? Non si può stare in una camera vuota! Già!

ELIS 	- Le volpi hanno la loro tana, e gli uccelli il loro nido... e ci sono i senza tetto che abitano nella foresta...

HEYST 	- Colà dovrebbero abitarci i briganti, non la gente perbene.

ELIS	- (presso la scrivania) Ora sto leggendo, mamma...

HEYST 	- Hai trovato qualche errore?

ELIS 	- No, credo che non ce ne siano.

HEYST 	- Ma dianzi ho incontrato il notaio, ed ha detto che si dovrebbe poter trovare un vizio di forma, una testimonianza non valida, un'asserzione non provata oppure una contraddizione. Tu non devi leggere con eccessiva cura!

ELIS 	- Sì, mamma, ma è così penoso...

HEYST 	- Senti: dianzi ho incontrato il notaio... È vero; te l'ho già detto. E mi ha raccontato d'uno scasso compiuto ieri in città, in pieno giorno.

ELEONORA e BENIAMIN	- (fanno attenzione).

ELIS 	- Scasso? Qui in città? Dove?

HEYST 	- Pare che sia stato nel negozio di fiori in Via del Chiostro. Un fatto molto strano. Dev'essere andata così: il negoziante chiuse a chiave la bottega per andare in chiesa, dove suo figlio... forse era la figlia... si doveva cresimare. Quando tornò a casa alle tre, forse erano le quattro, ma ciò non fa niente... già... la porta della sua bottega era aperta, e mancavano fiori, una quantità di fiori, e specialmente un tulipano giallo, come egli notò subito...

ELIS 	- Un tulipano? Se fosse stato un giglio, avrei avuto paura...

HEYST 	- No, era un tulipano; sicuramente. Intanto la polizia è in movimento. (Eleonora si è alzata come se volesse parlare, ma Beniamin avanza verso di lei e le sussurra qualcosa) Pensa, proprio di Giovedì Santo, quando si cresimano i ragazzi, fare uno scasso... In città non ci sono che bricconi. Gli innocenti stanno in prigione.

ELIS 	- E non si hanno sospetti?

HEYST 	- Macche! Un ladro strano, perché non toccò il danaro nel cassetto...

KRISTINA 	- Oh! terminasse questo giorno!

HEYST 	- E se Lina tornasse a casa!... Già; ho sentito parlare del banchetto di Petrus... Vi partecipò anche il prefetto...

ELIS 	- Mi sorprende. Petrus è sempre stato considerato ostile al partito del prefetto...

HEYST 	- Avrà cambiato idea...

ELIS 	- Non per nulla si chiama Petrus.

HEYST 	- Che cosa hai contro il prefetto...

ELIS 	- È un ostacolo! Egli ostacola tutto. Ostacolò la scuola superiore popolare, ostacolò gli esercizi militari dei giovani, voleva ostacolare gli innocenti ciclisti, le belle colonie estive degli studenti... Ed ha ostacolato me...

HEYST 	- Questo non lo capisco... e non fa nulla. Intanto il prefetto tenne un discorso... e Petrus ringraziò...

ELIS 	- Commosso, suppongo, e rinnegò il suo maestro e disse: «Io non conosco quell'uomo». E di nuovo cantò il gallo! Il prefetto non si chiamava Ponzio, e di cognome Pilato?

ELEONORA	- (si agita come se volesse parlare).

HEYST 	- Non devi essere così acre, Elis. Gli uomini sono nomini, e bisogna convivere con loro!

ELIS 	- Zitta! Sento venire Lindkvist...

HEYST 	- Eiesci a sentirlo, sulla neve?

ELIS 	- Sento il suo bastone picchiare sulle pietre e le sue soprascarpe di pelle scricchiolare... Va via, mamma...

HEYST 	- No, voglio restare. Gli dirò qualche cosa!

ELIS 	- Mamma cara, va! È troppo penoso...

HEYST	- (si alza, scossa) Sia dimenticato il giorno che io nacqui!

ELIS 	- Non gridare!

HEYST	- (con un'espressione di magnanimità) Neppure l'iniquo dovrebbe avere queste tribolazioni, ne un malfattore soffrire tali pene».

ELEONORA	- (con un grido d'angoscia) Mamma!

HEYST 	- Dio mio, spero che tu non mi abbia abbandonata! E neppure i miei figli! (Va a sinistra).

ELIS	- (che sta a origliare verso l'esterno) S'è fermato!... Forse gli sembrerà che non sia conveniente... o che sia troppo crudele!... Ma lui non ci bada; lui, che ha scritto quelle orribili lettere! E sempre su carta azzurra; e da allora non posso vedere una lettera azzurra senza rabbrividire.

KRISTINA 	- Che cosa gli dirai, che cosa gli proporrai?

ELIS 	- Non so! Non so più pensare, non so più riflettere... Cadrò in ginocchio davanti a lui, implorerò grazia... Si sente? Io non sento altro che il sangue fremere nelle mie vene...

KRISTINA 	- Pensiamo al caso peggiore. Che ci porti via tutto...

ELIS 	- Allora verrà il padrone di casa e rivorrà il suo alloggio. Rivorrà l'alloggio, poiché non ci saranno più i mobili a garanzia dell'affitto...

KRISTINA	- (che dietro le tendine guarda fuori nella via) Non c'è più! È andato via...

ELIS 	- Oh!... Sai? L'apatica rassegnazione della mamma mi tormenta di più che il suo sdegno...

KRISTINA 	- La sua rassegnazione è solo fittizia e immaginaria. C'era il ruggito della leonessa nelle sue ultime parole... Non hai veduto come parve farsi più grande?

ELIS 	- Ed ora, se penso a Lindkvist, lo vedo come un gigante bonario, che vuole soltanto spaventare i bambini! Come può venirmi in mente questo pensiero?

KRISTINA 	- I pensieri vanno e vengono...

ELIS 	- Che fortuna per me di non essere andato al pranzo... Avrei certamente tenuto un discorso contro il prefetto... e avrei mandato tutto in malora, per me e per noi. È stata una grande fortuna.

KRISTINA 	- Lo vedi?

ELIS 	- Grazie del consiglio. Conosci il tuo Petrus, tu!

KRISTINA 	- Il mio Petrus!

ELIS 	- Mio... volevo dire... Eccolo! È di nuovo qui! Guai a noi... (Si vede sulla tendina l'ombra di un uomo che si avvicina esitando. L'ombra s'ingigantisce sempre più e diventa gigantesca. Tutti sono in preda alla massima angoscia) Il gigante! Guarda il gigante che ci vuol inghiottire!

KRISTINA 	- Ora è il momento di riderci su, come nelle favole.

ELIS 	- Non so più ridere. (L'ombra si impicciolisce e scompare).

KRISTINA 	- Guarda il bastone, allora, e riderai!

ELIS 	- Se n'è andato. Respiro. Ormai non tornerà prima di domani! Oh!

KRISTINA 	- E domani splenderà il sole; è la vigilia della resurrezione; la neve scomparirà e gli uccelli canteranno.

ELIS 	- Parla ancora così! Io vedo tutto quello che dici.

KRISTINA 	- Se tu potessi vedere dentro il mio cuore; se potessi vedere i miei pensieri, le mie buone intenzioni, la mia più intima preghiera, Elis, Elis allora io... (Si ferma).

ELIS 	- Che cosa? Parla...

KRISTINA 	- Allora ti pregherei di una cosa.

ELIS 	- Dimmi!

KRISTINA 	- È una prova! Pensaci! È una prova, Elis!

 ELIS 	- Prova? Una prova? Ebbene?

KRISTINA 	- Fammi... No, non oso! Può fallire...

ELEONORA	- (sta a sentire).

ELIS 	- Perché mi tormenti?

KRISTINA 	- Me ne pentirò; lo so... Può darsi. Elis, lasciami andare al concerto stasera.

ELIS 	- Quale concerto?

KRISTINA 	- « Le sette parole sulla croce » di Haydn, al Duomo!

ELIS 	- Con chi?

KRISTINA 	- Con Alice...

ELIS 	- E con...

KRISTINA 	- Petrus!

ELIS 	- Con Petrus?

KRISTINA 	- Ecco; ora ti turbi... Me ne pento, ma è troppo tardi.

ELIS 	- Già; è un po' tardi. Ma spiegati.

KRISTINA 	- Ti avevo preavvertito che non potevo spiegarmi, e perciò imploravo la tua illimitata fiducia.

ELIS	- (con dolcezza) Va! Ho fiducia in te; ma mi rattrista il fatto che tu cerchi la compagnia del traditore.

KRISTINA 	- Lo capisco! Ma è soltanto una prova.

ELIS 	- Alla quale non so resistere.

KRISTINA 	- Lo devi!

ELIS 	- Lo vorrei, ma non posso. Tu, in ogni caso, andrai.

KRISTINA 	- La tua mano...

ELIS	- (tende la mano) Eccola... (Squilla il telefono. Elis va all'apparecchio) Pronto!... Nessuno risponde: Pronto!... Si risponde con la mia voce!... Chi è... Strano! Sento la mia voce, come un'eco...

KRISTINA 	- Può succedere...

ELIS 	- Pronto!... Ma è pauroso... (Toglie la comunicazione) Ora va, Kristina! Senza spiegazioni, senza complimenti. Affronterò la prova.

KRISTINA 	- Fallo; sarà bene per noi...

ELIS 	- Lo farò.

KRISTINA	- (si avvia a destra).

ELIS 	- Perché esci da quella parte?

KRISTINA 	- Ho là il mio soprabito. Dunque, addio, per ora!

ELIS 	- Addio, amica mia! (Pausa) Per sempre! (Esce precipitoso da sinistra).

ELEONORA 	- Iddio ci aiuti, che cosa ho udito? La polizia cerca il colpevole, e se sono scoperta, povera mamma e povero Elis!

BENIAMIN	- (con fare infantile) Eleonora, tu dirai che io ho fatto questo.

ELEONORA 	- Tu, puoi portare la colpa di un altro? tu, fanciullo?

BENIAMIN 	- È molto facile portarla, quando si sa di essere innocenti.

ELEONORA 	- Non bisogna mai mentire...

BENIAMIN 	- Allora lasciami telefonare al fioraio, e gli dirò come stanno le cose.

ELEONORA 	- No, io ho agito male, ed io devo essere punita con l'inquietudine. Io ho destato il loro spavento per lo scasso, ed io dovrò essere spaventata.

BENIAMIN 	- Ma se viene la polizia...

ELEONORA 	- È doloroso... ma dev'essere così! Oh! terminasse questo giorno! (Prende la pendola sulla tavola e ne muove le lancette) Caro orologio va un po' più presto! Ora sono le otto! bing, bing, bìng,... Ora sono le nove! Le dieci! Le undici! Le dodici! Ora è la sera di Pasqua! Tra poco sorgerà il sole, e scriveremo sulle uova di Pasqua! Qui scriverò così: « Vedi, il Maligno brama di poterti massacrare come sa; ma io ho pregato per te... ».

BENIAMIN 	- Perché ti tormenti così, Eleonora?

ELEONORA 	- Io! Tormentarmi! Pensa, Beniamin, a tutti i fiori sbocciati, agli anemoni azzurri; ai bucaneve, che se ne stanno sulla neve tutto il giorno e tutta la notte, a gelare là fuori nel buio! Pensa come devono soffrire... La notte è terribile, quando è buio, ed essi hanno paura del buio, e non possono scappare via... e stanno fermi ad aspettare che spunti il giorno. Tutto, tutto il mondo soffre, ma i fiori più di tutto! E gli uccelli migratori, che ormai sono giunti, dove dormiranno questa notte?

BENIAMIN	- (con fare infantile) Stanno negli alberi cavi, lo sai bene.

ELEONORA 	- Non ci sono tanti alberi cavi che bastino a tutti. Ne ho veduti soltanto due qui nel parco, e vi abitano le civette, che uccidono gli uccellini... Povero Elis, crede che Kristina lo abbia abbandonato; ma io so che ritornerà...

BENIAMIN 	- Se lo sai, perché non gliel'hai detto?

ELEONORA 	- Perché Elis deve soffrire; tutti devono soffrire di Venerdì Santo, perché devono ricordare Cristo, che soffrì sulla croce. (S'ode il fischio della polizia dalla strada. Eleonora trasalisce) Che cos'è?

BENIAMIN	- (si alza) Non lo sai?

ELEONORA 	- No.

BENIAMIN 	- La polizia!

ELEONORA 	- Ah!... Sì, ricordo quel fischio, quando vennero a prendere il babbo... e allora mi ammalai! Ed ora vengono a prendere me!

BENIAMIN	- (si mette con le spalle contro la porta di fondo davanti ad Eleonora) No, non ti prenderanno! Io ti difenderò, Eleonora!

ELEONORA 	- Questo mi piace, Beniamin; ma non potrai...

BENIAMIN	- (guarda fuori attraverso le tendine) Sono in due... (Eleonora vuol farsi strada con la forza, ma Beniamin fa dolce resistenza) Non tu, Eleonora; altrimenti non vorrei più vivere!

ELEONORA 	- Siediti su quella sedia, bambino! Suvvia, siediti...

BENIAMIN 	- (ubbidisce malvolentieri).

ELEONORA	- (guarda fuori dietro le tendine senza nascondersi) Non erano che due ragazzi! Oh! increduli che siamo. Credi che Dio sia tanto crudele, dal momento che non ho fatto il male, e ho agito soltanto con leggerezza? Mi sta bene, perché ho dubitato!

BENIAMIN 	- Ma domani verrà colui che vuol prendere i mobili...

ELEONORA 	- Che venga! E noi andremo via... Lontani da tutto... dai vecchi mobili, che il babbo aveva messo insieme per noi, che io ho veduti sin da quando ero piccina! Sì, non si deve possedere nulla che ci leghi alla terra. Fuori! sulle strade petrose, e camminare con i piedi feriti, perché quella vita conduce in alto, e perciò è faticosa...

BENIAMIN 	- Ora ti torturi di nuovo, Eleonora...

ELEONORA 	- Lasciami stare!... Ma sai da che cosa mi rincresce maggiormente di separarmi? Da questa pendola! C'era quando nacqui, ed ha misurato la mie ore e i miei giorni. (Solleva la pendola dal tavolo) Senti, batte come un cuore... proprio come un cuore... E si fermò nell'ora in cui morì il nonno, perché c'era fin da allora. Ahi! caro orologio, fermati presto di nuovo!... Sai; era solita andare avanti quando avevamo in casa la sventura, proprio come se essa avesse voluto... che il male passasse presto. Per amor nostro, capisci? Ma nelle ore radiose, allora rallentava perché potessimo godere più a lungo. Così faceva il buon orologio! Ma poi ne avevamo uno cattivo... Anche ora è appeso in cucina. Non poteva soffrire la musica, e appena Elis suonava il piano, cominciava a battere. Lo notavamo tutti, non io sola; e gli è toccato di stare in cucina, perché era cattivo. Ma neppure a Lina piace, perché non sta zitto di notte, e non ci si può regolare per cuocere le uova. Diventano sempre troppo dure, dice Lina... Ora ti metti a ridere!...

BENIAMIN 	- E che dovrei fare?...

ELEONORA 	- Sei un bravo ragazzo, Beniamin, ma] dovresti essere più serio. Pensa alla sferza che sta là, dietro allo specchio!

BENIAMIN 	- Mi dici cose tanto divertenti, che devo ridere... E poi, perché piangere sempre?

ELEONORA 	- Se non si piange nella valle delle tribolazioni dove si deve piangere?

BENIAMIN 	- Hm!

ELEONORA 	- E perciò hai avuto anche tu la tua parte di dolore. Rideresti volentieri tutto il giorno! Mi piacerai soltanto se sarai serio. Ricordatelo!

BENIAMIN 	- Credi che usciremo da queste pene, Eleonora?

ELEONORA 	- Sì, da quasi tutte, quando sarà passato il Venerdì Santo, ma non da tutte! Oggi la sferza, domani l'uovo di Pasqua! Oggi la neve, domani la rugiada! Oggi la morte, domani la resurrezione...

BENIAMIN 	- Come sei saggia!

ELEONORA 	- Sento già che schiarisce, e viene il tempo bello, che la neve si fonde... già si sente odore di neve sciolta... e domani sbocceranno le violette sul dolce pendio del colle! Le nubi si sono alzate, lo sento dal respiro più facile... oh, io lo sento bene quando il cielo è libero!... Va', tira da parte le tendine, Beniamin, voglio che Dio ci veda.

BENIAMIN	- (si alza e ubbidisce; il chiaro di luna entra nella stanza).

ELEONORA 	- Vedi la luna piena? È quella di Pasqua. Tu lo sai bene; il sole sta sempre dietro la luna; e la luna splende, illuminata dai suoi raggi.

Fine del secondo atto
