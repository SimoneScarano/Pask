ATTO SECONDO

Venerdì Santo 	- Musica prima di questo atto: Haydn: «Sieben Worte», largo: « Pater dimitte illis ». La medesima scena, ma le tendine abbassate riflettono la luce del lampione a gas, sulla strada; il lampadario è acceso; sul tavolo una lampada accesa. C'è fuoco nel caminetto.

(Presso il tavolino da lavoro sono seduti Elis e Kristina, oziosi. Presso il tavolino seggono, uno di fronte all'altra, Eleonora e Beniamin, e leggono, illuminati dalla lampada che è tra loro. ELEONORA ha uno scialle sulle spalle. Tutti sono vestiti di nero; Elis e Beniamin hanno cravatte bianche. Sulla scrivania sono sparsi gli atti del processo. Sul tavolinetto da lavoro sta il giglio di Pasqua. Sul tavolo una vecchia pendola. Di quando in quando si vede sulle tendine l'ombra di qualcuno che passa nella via).

ELIS	- (a mezza voce a Kristina) Lungo, orribilmente lungo questo Venerdì Santo! E la neve si è posata sul selciato della via come paglia davanti alla casa del moribondo; ogni rumore è cessato, fuorché i suoni bassi dell'organo, che odo fin qui...

KRISTINA 	- La mamma sarà andata di certo ai vespri...

ELIS 	- Sì. Stamani non si è azzardata ad andare alla messa cantata... Gli sguardi degli uomini la feriscono...

KRISTINA 	- Sono strani questi uomini: pretendono che noi tutti ci teniamo in disparte, lo ritengono conveniente... Per il passo falso di uno solo l'intera famiglia è messa al bando...

ELIS 	- Quale gioia che Eleonora sia così tranquilla! Oh, ma durasse!

KRISTINA 	- Perché non dovrebbe durare?

ELIS 	- Perché la felicità è breve. Ho paura di tutto, in questo giorno!

KRISTINA  	- Hai notato come è cambiato Beniamin? La cupa alterigia ha fatto posto a una serena umiltà... È il dolore; la gioia fa tutto più insipido.

ELIS 	- Forse, piuttosto, è... l'amore! Non credi che quei ragazzi...

KRISTINA 	- Zitto, zitto, zitto... Non toccare le ali della farfalla. Se no, vola via!

ELIS	- Meglio che ritorni agli atti del processo.

KRISTINA 	- Sai vedere uno scopo in cotesta lettura?

ELIS 	- Queste carte... con i loro bolli, mi fanno pensare ai biglietti falsi ed alle chiavi del carcere. I cordoni e i sigilli rossi, alle cinque piaghe di Gesù!... e le frasi che non finiscono mai, alle pene eterne... È lavoro da Venerdì Santo! Il solo scopo che vedo è continuare a tener desta la speranza della mamma!

KRISTINA 	- Ecco la mamma: è rientrata dalla porta di cucina.

HEYST	- (entra vestita di nero, tenendo in mano il libro delle preghiere e il fazzoletto) Buona sera, figlioli.

ELIS 	- Hai incontrato qualche conoscente?

HEYST	- (si siede presso il tavolino da lavoro) Sarebbe stato meglio se non avessi incontrato nessuno!...

ELIS 	- Allora so chi è.

HEYST 	- Lindkvist! E m'è venuto incontro... Mi ha domandato come stavamo... e immaginate il mio spavento quando mi ha chiesto se poteva farci una visita stasera.

ELIS 	- Proprio la sera di Venerdì Santo!

HEYST 	- Rimasi senza parola! Ed egli prese il mio silenzio come un'approvazione. (Pausa) Può essere qui da un momento all'altro!

ELIS	- (si alza) Qui? Ora?

HEYST 	- Mi disse che voleva consegnarci una carta e che la cosa gli premeva.

ELIS 	- Vuol prendere i mobili.

HEYST 	- Aveva un'aria così strana... Non l'ho capito...

ELIS 	- Venga pure. Ha il diritto dalla sua, e noi dobbiamo piegarci. Dovremmo riceverlo in modo conveniente, quando verrà.

HEYST 	- Ma i mobili egli non può prenderli. Dove abiteremo, se ci porta via ogni cosa? Non si può stare in una camera vuota! Già!

ELIS 	- Le volpi hanno la loro tana, e gli uccelli il loro nido... e ci sono i senza tetto che abitano nella foresta...

HEYST 	- Senti: dianzi ho incontrato il notaio... E mi ha raccontato d'uno scasso compiuto ieri in città, in pieno giorno.

ELIS 	- Scasso? Qui in città? Dove?

HEYST 	- Pare che sia stato nel negozio di fiori in Via del Chiostro. Un fatto molto strano. Dev'essere andata così: il negoziante chiuse a chiave la bottega per andare in chiesa, dove suo figlio... forse era la figlia... si doveva cresimare. Quando tornò a casa alle tre, forse erano le quattro, ma ciò non fa niente... già... la porta della sua bottega era aperta, e mancavano fiori, una quantità di fiori, e specialmente un tulipano giallo, come egli notò subito...

ELIS 	- Un tulipano? Se fosse stato un giglio, avrei avuto paura...

HEYST 	- No, era un tulipano; sicuramente. Intanto la polizia è in movimento. Pensa, proprio di Giovedì Santo, quando si cresimano i ragazzi, fare uno scasso... In città non ci sono che bricconi. Gli innocenti stanno in prigione.

KRISTINA 	- Oh! terminasse questo giorno!

HEYST 	- Ho anche sentito parlare del banchetto di Petrus... Vi partecipò anche il prefetto...

ELIS 	- Mi sorprende. Petrus è sempre stato considerato ostile al partito del prefetto...

HEYST 	- Avrà cambiato idea...

ELIS 	- Non per nulla si chiama Petrus.

HEYST 	- Intanto il prefetto tenne un discorso... e Petrus ringraziò...

ELIS 	- Commosso, suppongo, e rinnegò il suo maestro e disse: «Io non conosco quell'uomo». E di nuovo cantò il gallo! Il prefetto non si chiamava Ponzio, e di cognome Pilato?

HEYST 	- Non devi essere così acre, Elis. Gli uomini sono nomini, e bisogna convivere con loro!

ELIS 	- Zitta! Sento venire Lindkvist...

HEYST 	- Eiesci a sentirlo, sulla neve?

ELIS 	- Sento il suo bastone picchiare sulle pietre e le sue soprascarpe di pelle scricchiolare... Va via, mamma...

HEYST 	- Dio mio, spero che tu non mi abbia abbandonata! E neppure i miei figli! (Va a sinistra).

ELIS	- (che sta a origliare verso l'esterno) S'è fermato!... Forse gli sembrerà che non sia conveniente... o che sia troppo crudele!... Ma lui non ci bada; lui, che ha scritto quelle orribili lettere! E sempre su carta azzurra; e da allora non posso vedere una lettera azzurra senza rabbrividire.

KRISTINA	- (che dietro le tendine guarda fuori nella via) Non c'è più! È andato via...

ELIS 	- Se n'è andato. Respiro. Ormai non tornerà prima di domani! Oh!

KRISTINA 	- E domani splenderà il sole; è la vigilia della resurrezione; la neve scomparirà e gli uccelli canteranno.

ELIS 	- Parla ancora così! Io vedo tutto quello che dici.

KRISTINA 	- Se tu potessi vedere dentro il mio cuore; se potessi vedere i miei pensieri, le mie buone intenzioni, la mia più intima preghiera, Elis, Elis allora io... (Si ferma).

ELIS 	- Che cosa? Parla...

KRISTINA 	- Allora ti pregherei di una cosa.

ELIS 	- Dimmi!

KRISTINA 	- Me ne pentirò; lo so... Può darsi. Elis, lasciami andare al concerto stasera.

ELIS 	- Quale concerto?

KRISTINA 	- « Le sette parole sulla croce » di Haydn, al Duomo!

ELIS 	- Con chi?

KRISTINA 	- Con Alice...

ELIS 	- E con...

KRISTINA 	- Petrus!

ELIS 	- Con Petrus?

KRISTINA 	- Ecco; ora ti turbi... Me ne pento, ma è troppo tardi.

ELIS 	- Già; è un po' tardi. Ma spiegati.

KRISTINA 	- Ti avevo preavvertito che non potevo spiegarmi, e perciò imploravo la tua illimitata fiducia.

ELIS	- (con dolcezza) Va! Ho fiducia in te; ma mi rattrista il fatto che tu cerchi la compagnia del traditore. Va, Kristina! Senza spiegazioni, senza complimenti. Affronterò la prova.

KRISTINA 	- Dunque, addio, per ora!

ELIS 	- Addio, amica mia! (Pausa) Per sempre! (Esce precipitoso da sinistra).

ELEONORA 	- Iddio ci aiuti, che cosa ho udito? La polizia cerca il colpevole, e se sono scoperta, povera mamma e povero Elis!

BENIAMIN 	- ALasciami telefonare al fioraio, e gli dirò come stanno le cose.

ELEONORA 	- Oh! terminasse questo giorno! Caro orologio va un po' più presto! Ora sono le otto! bing, bing, bìng,... Ora sono le nove! Le dieci! Le undici! Le dodici! Ora è la sera di Pasqua! Tra poco sorgerà il sole, e scriveremo sulle uova di Pasqua! Qui scriverò così: « Vedi, il Maligno brama di poterti massacrare come sa; ma io ho pregato per te... ».

BENIAMIN 	- Perché ti tormenti così, Eleonora?

ELEONORA 	- Io! Tormentarmi! Pensa, Beniamin, al povero Elis, crede che Kristina lo abbia abbandonato; ma io so che ritornerà...

BENIAMIN 	- Se lo sai, perché non gliel'hai detto?

ELEONORA 	- Perché Elis deve soffrire; tutti devono soffrire di Venerdì Santo, perché devono ricordare Cristo, che soffrì sulla croce.

BENIAMIN 	- Credi che usciremo da queste pene, Eleonora?

ELEONORA 	- Sì, da quasi tutte, quando sarà passato il Venerdì Santo, ma non da tutte! Oggi la sferza, domani l'uovo di Pasqua! Oggi la neve, domani la rugiada! Oggi la morte, domani la resurrezione...

Fine del secondo atto
