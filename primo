Giovedì Santo – Musica, come preludio, prima che s'apra il velario.
Haydn: «Sieben Worte der Erloses» (Le sette parole del Salvatore):
Introduzione, maestoso, adagio.

(Un raggio di sole penetra obliquo da sinistra nella stanza,
e illumina una delle sedie, presso il tavolinetto da lavoro.
Sull'altra sedia, in ombra, è seduta Kristina, e infila una fettuccia
in un paio di tendine bianche, stirate di recente).

Elis  - (entra, avvolto in un cappotto invernale, tutto abbottonato;
         porta un pacco di carte, che posa sullo scrittoio.
         Si toglie il cappotto e lo appende a sinistra) Buongiorno, amica mia.

Kris  - Buongiorno, Elis.

Elis  - (si guarda attorno) Tolte le doppie imposte, pulito il pavimento, lavate
        le tendine... Sì; è di nuovo primavera... E hanno spazzato via il
        ghiaccio dalla strada, e i salici, laggiù al fiume, sono in fiore... Sì;
        è primavera... E io posso pure appendere il mio cappotto da inverno...
        Sai... è così pesante... (soppesa il cappotto con le mani) come se fosse
        imbevuto di tutti i disagi dell'inverno, del sudore, dell'angoscia e
        della polvere della scuola... oh!

Kris  - Ed ora, Elis, sei in vacanza...

Elis  - Vacanze di Pasqua... Cinque bei giorni per respirare, per godere, per
        dimenticare... (Tende la mano a Kristina e poi si siede
        sulla poltrona) Oh! vedi... il sole è tornato... Andò via in novembre.
        Lo ricordo in quel giorno, quando discese dietro la birreria, e sparì
        obliquamente oltre la strada... Oh! questo inverno... questo lungo
        inverno...

Kris  - (accenna verso la porta della cucina) Zitto... zitto... zitto!

Elis  - Starò zitto, e sarò felice, perché l'inverno è finito...
        Ah! Il buon sole... (Si frega le mani e s'immerge nel sole)
        Voglio bagnami nei raggi solari, lavarmi nella luce, dopo tutto quel
        nero sudiciume.

Kris  - Zitto... zitto!

Elis  - Sai, credo che la pace ritorni, e che le sventure si siano stancate...

Kris  - Perché lo credi?

Elis  - Così... Anche per questo... Dianzi, quando passai davanti al duomo,
        una colomba bianca sfrecciò volando, e si posò sul marciapiede.
        Portava nel becco un ramoscello, che lasciò cadere, proprio davanti
        ai miei piedi.

Kris  - Hai veduto che ramoscello fosse?

Elis  - Olivo no, di certo, ma mi parve un segno di pace, ed appunto per questo,
        provo una beata calma solare... Dov'è la mamma?

Kris  - (accenna alla cucina) In cucina.

Elis  - (chiude gli occhi come in estasi) Sento che è primavera! Sento
        che le doppie finestre sono state tolte. Sai tu, come lo sento?
        Dallo stridere delle ruote sulla strada... Ma che cos'è?
        Il fringuello canta, martellano nei cantieri, e dai battelli viene odore
        di vernice e di minio.

Kris  - Riesci a sentirlo fin qui?

Elis  - Qui? Noi siamo qui, è vero, ma io ero là, lassù al nord, dov'è la nostra
        casa. Perché siamo venuti in questa paurosa città, dove tutti gli uomini
        si odiano, e dove si è sempre soli? Sì, fu per il pane; il pane ci
        mostrò la strada... Ma dietro il pane, stava l'infelicità: l'azione
        colpevole del babbo e la malattia della sorellina.
        lo sai, dimmi, se la mamma ha fatto visita al babbo in prigione?

Kris  - Credo che vi sia stata oggi.

Elis  - Che cosa ti ha detto?

Kris  - Nulla; ha parlato d'altro.

Elis  - Una cosa è pure assodata: la certezza dopo la sentenza, e la nostra
        quiete dopo che i giornali la smisero coi resoconti. È passato un
        anno; tra un anno egli sarà fuori; e poi ricominceremo...

Kris  - Ammiro la tua pazienza nel dolore.

Elis  - Non così! Non ammirare nulla in me, perché io non ho che difetti!
        Ora lo sai. Credimi.

Kris  - Se tu soffrissi per i tuoi errori, ma soffri per quelli degli altri!...

Elis  - Che cosa cuci?

Kris  - Le tendine della cucina, caro.

Elis  - Sembra un velo da sposa... In autunno, Kristina, sarai la mia sposa,
        nevvero?

Kris  - Sì, ma prima pensiamo all'estate...

Elis  - Già, all'estate... (Tira fuori un libretto d'assegni) Vedi? Ho già dei
        denari alla banca. E quando si chiuderà la scuola, allora ce ne andremo
        al nord, al nostro paese, al Malay. La casetta è rimasta tale e quale
        com'era nella nostra infanzia; vi csono ancora i tigli, e la barca sotto
        i salici della riva... Ah, fosse estate, e ci si potesse lavare nel
        lago! Questa macchia della famiglia si è distesa sulla mia anima e sul
        mio corpo, e io desidero ardentemente un lago, da potermici risciacquare.

Kris  - Hai notizie di Eleonora?

Elis  - Sì, poverina, è inquieta, e scrive lettere che mi spezzano il cuore.
        Vuole uscire, e naturalmente tornare a casa; ma i dirigenti
        dell'istituto non si azzardano a lasciarla libera, perché essa
        commette azioni che portano in prigione. Sai, ogni tanto provo rimorso
        di coscienza, il più terribile di tutti, perché fui proprio io a farla
        internare.

Kris  - Amico mio caro, tu ti rimproveri di tutto; ma in questo caso fu un bene
        che essa potesse essere curata.

Elis  - È vero quello che dici; credo che sia meglio così. Del resto, essa si
        trova bene, per quanto è possibile. Quando penso che s'aggirava qui
        attorno, offuscando ogni più semplice gioia, e che il suo destino ci
        pesava come un incubo, ci angustiava sino alla disperazione, allora
        mi sento così eoista, da provare un sollievo simile alla gioia.
        E la più grande sventura ch'io possa immaginarmi, sarebbe di vedermela
        entrare da quella porta. Tanto sono vile!

Kris  - Ma tutto ciò è umano...

Elis  - Eppure... soffro, soffro al pensiero della sua pena e della pena di
        mio padre!

Kris  - Certuni sembra che siano nati per soffrire...

Elis  - Te infelice, che sei capitata in questa famiglia, fin dall'inizio
        giudicata e condannata.

Kris  - Elis! Tu ignori se questa sia una prova o un castigo...

Elis  - Che cosa sia per te, non so, perché sei innocente

Kris  - Lacrime di mattina, gioie di sera! Elis, forte di potrò aiutare...

Elis  - Credi che la mamma abbia una cravatta bianca?

Kris  - (turbata) Andrai fuori?

Elis  - Andrò a un pranzo. Petrus, come sai, ieri ha dato l'esame di laurea,
        ed oggi offre un pranzo.

Kris  - Accetterai l'invito?

Elis  - Tu pensi che non ci dovrei andare, perché egli si è comportato verso di
        me come un ingrato.

Kris  - Non nego che la sua perfidia m'abbia turbato, poiché egli aveva promesso
        di citare la tua dissertazione e invece l'ha saccheggiata, senza
        dichiararne la fonte!

Elis  - Oh, è una cosa tanto cmoune, e a me basta di poter dire «questo l'ho
        fatto io».

Kris  - Ti ha invitato?

Elis  - È vero, non mi ha invitato. È proprio strano. Egli, per tanti anni,
        ha sempre parlato di questo pranzo, quasi fossi automaticamente
        invitato, e anch'io ne ho sempre parlato agli altri. E ora se non sono
        invitato, mi si offende pubblicamente. Sta bene, non è la prima volta;
        e non sarà l'ultima!... (Pausa)

Kris  - Beniamin tarda! Credi che se la sarà cavata negli scritti?

Elis  - Lo spero fermamente; soprattutto in latino.

Kris  - È un bravo ragazzo, Beniamin.

Elis  - Molto bravo; ma un po' bizzarro. Sai perché vive in casa nostra?

Kris  - Forse. Perché...

Elis  - Perché mio padre ha dissipato la sua eredità di orfano minorenne, come
        quella di tanti altri. Vedi, Kristina, questa è la cosa più orribile:
        dover vedere nella mia scuola questi orfani derubati, che ora debbono
        soffrire l'umiliazione di essere alunni esterni. E con quali occhi mi
        guardino, puoi ben comprenderlo. Devo sempre pensare alla loro
        miseria, per poter perdonare la crudeltà di quegli sguardi.

Kris  - Sono convinta, che tuo padre si trovi sul serio meglio di te...

Elis  - Sul serio!...

Kris  - Elis, pensiamo all'estate e non alle cose del passato!

Elis  - Sì, all'estate! Sai? Questa notte mih a svegliato un coro di studenti;
        cantavano: «Verrò: verrò: salutate, venti benefici, la campagna,
        salutate gli uccelli, e dite loro che li amo; salutate tigli e betulle,
        laghi e monti; voglio vederli ancora. Vederli ancora come al tempo della
        mia infanzia...». (Si alza commosso) Potrò rivederli, potrò uscire fuori
        da questa orribile città? da Ebal, il monte della maledizione, e
        rivedere Garizim? (Si siede presso la porta).

Kris  - Sì, sì! lo potrai!

Elis  - Ma credi, che potrò rivedere le mie betulle e i miei tigli, come li
        vedevo prima? Non credi, che i medesimi fiori neri staranno su di essi
        come sulla natura, e la vita quaggiù, dopo quel giorno...
        (Indica la poltrona che ora si trova nell'ombra) Vedi?
        Ora il sole è andato via!

Kris  - No, non ricordo, e ora mi sembra che non ve ne sia stato motivo.
        Provavo soltanto l'impulso di dover andare; e così andai, come nel
        sonno. Quando ti rividi, mi svegliai, e fui felice!

Elis  - E non ci separeremo più: se tu te ne andassi, morirei sul serio!...
        Ecco, viene la mamma!... Non dire nulla, rispetta il mondo immaginario,
        nel quale vive e crede che il babbo sia un martrire e tutte le sue
        vittime dei bricconi.

Heyst - (entra sbucciando una mela; indossa un grembiale, parla con
        un'affabilità un po' ingenua) Buongiorno, figlioli! Volete la zuppa di
        mele calda o fredda?

Elis  - Fredda, mammina.

Heyst - Sta bene, ragazzo mio. Tu sai sempre quello che vuoi e parli franco; ma
        Kristina non fa così. E questo Elis lo ha imparato da suo padre, che
        sapeva sempre quello che voleva e quel che faceva. Purtroppo questo la
        gente non lo sopportava, e perciò gli andò male. Ma verrà una buona volta
        la sua giornata, e allora il babbo avrà ragione e gli altri torto!...
        Aspetta un po'... Che cosa volevo dire... Già. Sapete chi si aggira da
        queste parti? Lindkvist, il re dei bricconi!

Elis  - (si alza turbato) È venuto a stare in città?

Heyst - Sì, abita proprio al di là della via, quasi di faccia.

Elis  - Allora ce lo vedremo passare davanti tutti i giorni. Anche questa!

Heyst - Fatemi parlare con lui una buona volta, e non ritornerà più, e non si
        farà più vedere, perché io conosco certe sue cosette...
        Ebbene, Elis, come andò a Petrus?

Elis  - Bene. Gli andò bene.

Heyst - Immagino. E tu, quando penserai a laurearti?

Elis  - Quando ne avrò le possibilità, mamma!

Heyst - Quando ne avrò le possibilità! Non è una buona risposta!...
        E Beniamin... Ha superato gli esami scritti?

Elis  - Non lo so ancora, ma tra poco sarà qui!

Heyst - Già, gia... non mi piace troppo Beniamin; sta qui con il fare di chi ha
        sempre ragione... Ma gliela farò passare... Però, in fondo è un buon
        ragazzo... Già... già... C'è un pacchetto per te, Elis.
        (Esce dalla porta di cucina e rientra subito con un pacchetto)

Elis  - Pensa, come la mamma sa tutto e segue tutto; talvolta credo che non sia
        così ingenua, come finge di essere.

Heyst - Ecco il pacchetto. L'ha ritirato Lina!

Elis  - Un dono! Ho paura dei doni, da quando ricevetti un cesto di sassi!
        (Posa il pacchetto sul tavolo).

Heyst - Me ne torno in cucina. Non fa troppo freddo a tenere la porta aperta?

Elis 	- No davvero, mamma.

Heyst - Elis, non devi appendere qui il tuo cappotto. Dà un'aria di disordine. Ebbene, Kristina, sono pronte le tendine?

Kris 	- Tra qualche minuto, mamma.

Heyst - Già, vedete, mi piace proprio quel Petrus; è il mio favorito. Non andrai al suo pranzo, Elis?

Elis 	- Certo che ci andrò.

Heyst - Bene; e perché dirmi allora che volevi la zuppa di mele fredda, dal momento che devi andar via? Non sai quel che vuoi, Elis. Ma lo sa bene Petrus! ... Chiudete le porte se farà freddo; e badate di non prendere un'infreddatura! (Esce da destra).

Elis 	- Oh! la nostra buona mamma! ... E sempre Petrus!... Porse ha intenzione di darti fastidio con Petrus...

Kris 	- Dare fastidio a me?

Elis 	- Le vecchie, sai, hanno di queste manie.

Kris 	- Guarda un po' che specie di dono ti hanno fatto.

Elis	- (scarta un pacchetto) Una verga, una sferza di quaresima.

Kris 	- Da parte di chi?

Elis 	- Verga anonima!... Nulla di male. E io la metterò... la metterò nell'acqua! così rinverdirà come la bacchetta di Aronne. «Betulla... come al tempo della mia infanzia...». E Lindkvist è venuto a stare qui di faccia...

Kris 	- In quali rapporti siete con lui?

Elis 	- I debiti maggiori li abbiamo con lui.

Kris 	- Da te non avanza nulla.

Elis 	- Ma da noi sì. Gli siamo debitori uno per tutti e tutti per uno; il nome della famiglia è disonorato, finché ci sono debiti.

Kris 	- E tu cambia nome!

Elis 	- Kristina!

Kris	- (mette via il lavoro che è terminato) Grazie, Elis! Ti volevo soltanto provare!

Elis 	- Ma non mi devi tentare!... Lindkvist è povero e ha bisogno del suo... Dovunque passò mio padre, sembra di essere in un campo di battaglia, con morti e feriti... e la mamma lo crede una vittima!... Vuoi uscire con me a passeggio?

Kris 	- A cercare il sole? Volentieri!

Elis 	- Cerca di capire bene questo. Il Salvatore ha sofferto per le nostre colpe, e tuttavia, noi dobbiamo continuare a pagare. Nessuno paga per me!

Kris 	- Ma se qualcuno pagasse per te, allora comprenderesti?

Elis 	- Sì, allora comprenderei!... Zitta! Ecco Beniamin. Riesci a vedere se è lieto in volto?

Kris	- (guarda fuori attraverso la porta del fondo) Cammina così piano... Ora si ferma vicino alla fontana... Si lava gli occhi...

Elis 	- Ci voleva anche questo!

Kris 	- Ma prima senti...

Elis 	- Lacrime, lacrime!

Kris 	- Abbi pazienza!

Ben	  - (entra, affabile, rispettoso, ma afflitto; porta alcuni libri e una cartella).

Elis 	- Come ti è andato il latino?

Ben 	- Male!

Elis 	- Fammi vedere. Che cosa hai fatto?

Ben 	- Ho messo « ut » coll'indicativo, eppure lo sapevo che ci voleva il congiuntivo.

Elis 	- Allora sei bocciato! Ma come è accaduto?

Ben	  - (dimesso) Non so spiegarlo... Sapevo come doveva essere, volevo scrivere giusto, e sbagliai. (Si siede abbattuto presso il tavolo).

Elis	- (si china sulla scrivania e legge nella cartella di Beniamin) Già, qui c'è l'indicativo! Oh, mio Dio!

Kris	- (con sforzo) Non esagerare. Avrà miglior fortuna la prossima volta: la vita è lunga, Beniamin, paurosamente lunga!

Elis	- (addolorato, ma senza amarezza) Che tutti i mali debbano capitare insieme in una sola volta! E tu eri il mio miglior allievo, che cosa mi devo aspettare dagli altri? La mia reputazione di insegnante è compromessa, non avrò più lezioni, e allora... tutto rovina! (A Beniamin) Non prendertela tanto ora... non è colpa tua...

Kris	- (con estremo sforzo) Elis, coraggio, coraggio, per amor di Dio!

Elis 	- E dove lo prenderò? Chi me lo darà il coraggio ?

Kris 	- Dove lo prendevi prima? Chi te lo dava prima?

Elis 	- Ora non è più come prima! Mi sembra di essere in disgrazia!

Kris 	- È una grazia soffrire senza colpa... Non ti lasciar trascinare dal dolore... È la prova, perché non è che una prova, lo so bene...

Elis 	- Può un anno per Beniamin essere più breve di trecentosessantacinque giorni?

Kris 	- Sì: cuor contento, accorcia il tempo.

Elis	- (ride) Soffia sulla ferita, così guarisce, si dice ai bambini!

Kris 	- Allora sii bambino e parlerò così... Pensa alla mamma... come sa sopportare tutto!

Elis 	- Tendimi la mano: affogo!

Kris	- (tende la mano).

Elis 	- La tua mano trema...

Kris 	- No, non mi pare...

Elis 	- Tu non sei la donna forte che vuoi sembrare...

Kris 	- Non conosco debolezza...

Elis 	- Perché, allora, non sai darmi un po' di forza?

Kris 	- Non ne ho d'avanzo.

Elis	- (guarda fuori dalla finestra) Sai, ora, chi viene?

Kris	- (guarda fuori dalla finestra, cade in ginocchio, vinta) È troppo...

Elis 	- Il creditore, colui che può prendere i nostri mobili quando più gli piace, lui, Lindkvist, che è venuto qui, per starsene come il ragno in mezzo alla rete, a far la guardia alle mosche...

Kris 	- Fuggi!

Elis	- (si alza) No, fuggire no... Ora che tu cedi, io divento forte. Eccolo: avanza per la strada... Già punta i suoi occhi cattivi sulla preda...

Kris 	- Evitalo, almeno...

Elis 	- No, ora mi diverte... Mi sembra tutto compiaciuto, come se avesse scorto la preda in trappola... Vieni!... conta i passi sino al cancello, e dalla porta aperta vede, vede che siamo in casa... Ma ora incontra qualcuno; si ferma a parlare... Parlerà di noi, perché guarda qui...

Kris 	- Purché non s'incontri con la mamma! Le parole violente della mamma lo renderebbero implacabile... Evita quest'incontro, Elis!

Elis 	- Ora scuote il bastone, quasi volesse affermare che qui la grazia non prevarrà sul diritto. Si abbottona bene il cappotto, per dimostrare che non gli hanno portato via gli abiti di dosso... Vedo sulla sua bocca quel che dice... Che cosa gli risponderò... «Signor mio, lei ha ragione! Prenda tutto, le appartiene!».

Kris 	- Non gli dirai che questo...

Elis 	- Ora si mette a ridere. Ma Dio, non è un riso maligno! Forse egli non è poi tanto cattivo, sebbene voglia riavere i suoi danari... Se ora venisse, finalmente, e ponesse fine a quelle benedette chiacchiere... Ora il bastone è di nuovo in movimento... Portano sempre bastoni coloro che hanno crediti arretrati... e soprascarpe di pelle, che dicono « cappa, scappa», proprio come fa la frusta in aria... (Pone la mano di Kristina sul cuore) Senti come batte il mio cuore... Lo sento come il mugghiare dell'oceano nell'orecchia destra... Oh! Dio, ora si è congedato!... E le soprascarpe stridono: «scappa, scappa» come la verghetta di Pasqua... Ma egli ha i ciondoli! Allora non è poi tanto spietato! Hanno sempre ciondoli di cornalino costoro, e sembrano fatti con la vecchia carne, che essi tagliarono sulle spalle del prossimo... Sta a sentire le soprascarpe... «lupi, lupi cattivi, più cattivi, pessimi, scappa! scappa! ». Attenta! Mi vede! Mi vede! (Si china verso la via) Saluta per primo! Ride! Accenna con la mano, e... (Si abbatte piangendo presso lo scrittoio) È passato!

Kris 	- Dio sia lodato!

Elis 	- È passato, ma ritornerà... Andiamo fuori, al sole.

Kris 	- E il pranzo con Petrus?

Elis 	- Siccome non sono stato invitato, ci rinuncio! Del resto, che cosa ci farei là, tra la gioia? Incontrerei un amico infedele! Non farei che soffrire per i fatti suoi, come se non ne avessi abbastanza dei miei!

Kris 	- Dunque rimani con noi? Grazie.

Elis 	- Lo faccio molto volentieri! e lo sia... Andiamo?

Kris 	- Sì, di qua!... (Vanno a sinistra. Kristina quando passa davanti a Beniamin gli dà un colpetto sul capo) Coraggio, ragazzo!

Ben	  - (nasconde il viso tra le mani).

Elis	- (prende il ramoscello sulla tavola da pranzo, e lo mette dietro lo specchio) Non era con un ramoscello d'olivo che venne la colomba, ma di betulla! (Esce).

Ele	  - (entra dal fondo; è una ragazza di sedici anni, con le trecce sulle spalle. Porta un giglio giallo di Pasqua in un vaso. Senza vedere, e senza lasciarsi vedere da Beniamin, prende dalla credenza la caraffa dell'acqua e annaffia il fiore, lo mette sul tavolo da pranzo, si siede vicino al tavolo, proprio di fronte a Beniamin, lo guarda, e ne contraffa i gesti).

Ben 	- (la guarda pieno di stupore).

Ele 	- (con un gesto al giglio di Pasqua) Sai, che cos'è?

Ben 	- (fanciullescamente ingenuo) È un giglio di Pasqua, diamine!... Ma tu, chi sei!

Ele	  - (affabile, triste) Sì, tu chi sei?

Ben	  - (come prima) Mi chiamo Beniamin, e sono a pensione dalla signora Heyst.

Ele 	- Davvero? Io mi chiamo Eleonora, e sono la figlia in questa casa.

Ben 	- Molto strano che non si sia mai parlato di te!

Ele 	- Dei morti non si parla!

Ben 	- Morti!?

Ele 	- Io sono civilmente morta, perché ho commesso un'azione molto cattiva.

Ben 	- Tu?!

Ele 	- Sì; ho dissipato i beni dei miei pupilli, e questo non è grave, perché ciò che è mal tolto si deve perdere; ma che ne ricadesse la colpa sul mio vecchio padre, fino a farlo finire in prigione, questo, vedi, non si potrà mai perdonare.

Ben 	- Parli in modo così strano e così grazioso e non ho mai pensato che la mia eredità potesse essere procacciata a torto.

Ele 	- Non bisogna legare gli uomini, bisogna liberarli.

Ben 	- Già, tu mi liberi della pena di essere ingannato,

Ele 	- Sei dunque un pupillo...

Ben 	- Sì; che ha avuto il triste destino di dover vivere tra questa povera gente per colpa loro.

Ele 	- Non devi dire parole dure; se no, me ne vado; sono così debole, che non le sopporterei... Intanto... soffri per colpa mia?

Ben 	- No. Per colpa di tuo padre.

Ele 	- È lo stesso; perché lui ed io siamo la medesima persona... Sono stata molto malata... Perché sei così triste?

Ben 	- Ho avuto sfortuna.

Ele 	- E sei turbato per questo? « Sferza e castigo danno saggezza, e colui che odia la pena deve morire... ». Che sfortuna hai avuto?

Ben 	- Sono stato riprovato nello scritto di latino... sebbene fossi assolutamente sicuro.

Ele 	- Già, eri assolutamente sicuro, tanto sicuro che credevi di cavartela.

Ben 	- Credi che questa ne sia stata la causa?

Ele 	- Certamente. L'orgoglio precede la rovina...

Ben 	- Me ne ricorderò la prossima volta.

Ele 	- Ben detto: e le offerte che piacciono a Dio, sono quelle di un animo contrito.

Ben 	- Sei tu di quei cristiani che leggono sempre la Bibbia?

Ele 	- Sì; la leggo sempre.

Ben 	- Dunque, tu credi...

Ele 	- Credo. Tanto, che se parlerai male di Dio, il mio benefattore, non siederò più alla stessa tua tavola.

Ben 	- Quant'anni hai?

Ele 	- Per me non esistono né tempo, né spazio; io sono ovunque e in ogni momento. Sono nella prigione di mio padre e nell'aula scolastica di mio fratello, sono nella cucina di mia madre e nella bottega di mia sorella, laggiù, lontano, in America. Quando gli affari vanno bene a mia sorella e può vendere, allora, provo la sua gioia, ma soffro quando compra male. Beniamin, ti chiami Beniamin, perché sei il più giovane dei miei amici... Sì; tutti gli uomini sono miei amici... Se mi permetti di occuparmi di te, allora soffrirò anche per te.

Ben 	- Non comprendo, in verità, le parole che dici; ma mi sembra di capire il senso dei tuoi pensieri. E da oggi, io vorrò tutto ciò che tu vuoi!

Ele 	- Allora, comincerai con lo smettere dal giudicare gli uomini, anche quelli che sono rei convinti...

Ben 	- Sì; ma io me ne voglio rendere ragione! Pensa che ho studiato filosofia...

Ele 	- Oh, davvero! Aiutami, dunque, a spiegare questo detto di un grande filosofo. Egli dice testualmente: « Coloro che odiano il giusto, saranno colpevoli ».

Ben 	- Secondo ogni logica, ciò significa che si può essere condannati per aver commesso reato...

Ele 	- E che la stessa colpa è una pena.

Ben 	- In verità è profondo! Si dovrebbe credere che sia di Kant o di Schopenhauer.

Ele 	- Non li conosco.

Ben 	- In quale opera l'hai letto?

Ele 	- Nella Sacra Scrittura!

Ben 	- Davvero? Dice così?

Ele 	- Sei proprio un bambino ignorante e negligente! Oh! se ti potessi educare!...

Ben 	- Tu, piccina?

Ele 	- Intanto, non sei cattivo... Sembri piuttosto buono... Come si chiama il tuo insegnante di latino?

Ben 	- Lettore Algen.

Ele 	- Me ne ricorderò... Oh; adesso mio padre soffre molto. Sono cattivi con lui. (Bimane in silenzio come se stesse ascoltando) Senti, come cantano i fili del telefono... Sono le parole dure che il duttile rame rossastro non può trasportare... Quando gli uomini parlano al telefono, allora il filo di rame si lamenta e accusa... (con durezza) e ogni parola viene scritta sul libro... e alla fine dei tempi, si faranno i conti...

Ben 	- Come sei severa!

Ele	  - (va al caminetto, apre lo sportello, estrae alcuni pezzi stracciati di carta bianca da lettere) Non io, non io! Come potrei osare di esserlo? Io...

Ben	  - (si alza e guarda le carte, che Eleonora ordina sul tavolo).

Ele	  - (tra se) Che gli uomini siano tanto leggeri, da gettare nel caminetto i loro segreti?... Ovunque mi reco, vado subito a vedere nel caminetto! Ma non fo mai cattivo uso dei segreti; non oserei; altrimenti me ne verrebbe male!... Che cos'è questo? (Legge).

Ben 	- È il laureato Petrus, che scrive e fissa un appuntamento a Kristina... Da tanto tempo lo immaginavo...

Ele	  - (pone la mano sulla carta) Oh, di', che cosa immaginavi? Dimmelo, uomo malvagio che credi soltanto al male! Questa lettera non può essere che buona in se stessa, perché io conosco Kristina, che diverrà mia cognata. E questo incontro eviterà un male al fratello Elis... Mi vuoi promettere di tacere, Beniamin?

Ben 	- Non credo che oserei di parlarne!

Ele 	- Quanto male fanno gli uomini ad avere tanti segreti!... Si credono saggi e sono pazzi... Ma che ci posso fare?

Ben 	- Perché sei curiosa, eh!

Ele 	- Vedi, questa è la mia malattia: voglio sapere tutto, altrimenti mi agito...

Ben 	- Sapere tutto?

Ele 	- Sì. È un difetto che non so vincere. So persino ciò che dicono gli storni.

Ben 	- Ma essi non possono parlare...

Ele 	- Non hai sentito dire di storni ai quali s'è insegnato a parlare?

Ben 	- Già; ai quali s'è insegnato!

Ele 	- Dunque gli storni possono imparare a parlare! Ora, vedi, se ne trovano alcuni che insegnano a se stessi, e sono autodidatti... Stanno ad ascoltare, capisci, senza che noi lo sappiamo, e poi ripetono tutto. Dianzi ho udito, quando venivo, due uccellini che stavano a chiacchierare sul noce.

Ben 	- Mattacchiona! E che dicevano?

Ele 	- Ecco. «Petrus», diceva uno. «Giuda», diceva l'altro. «Si somigliano molto», diceva il primo. «Oibò, oibò, oibò!», diceva il secondo. Ma non hai notato che gli usignoli cantano soltanto nel giardino dei sordomuti?

Ben 	- Sì; lo sanno tutti. Ma perché?

Ele 	- Per questo: coloro che hanno l'udito non odono quel che dicono gli usignoli; ma l'odono i sordomuti.

Ben 	- Raccontami qualche altra favola...

Ele 	- Sì, se sarai buono!

Ben 	- Come, buono?

Ele 	- Ecco; tu con me non devi mai fare appello alle mie parole e non devi dire mai: «Allora dicesti questo, e poi dicesti quest'altro...». Devo continuare a parlare degli uccelli? C'è un uccellacelo che si chiama «bucasorci ». Come si sente dal nome, egli vive di sorci. Non sa dire che una sola parola, che ha lo stesso suono di quando il gatto dice «miao». Quando il bucasorci dice miao, allora i sorci scappano e si nascondono, ma il bucasorci non capisce ciò che dice, e così, spesso, rimane senza cibo, perché è malvagio. Ne vuoi sentire di più, oppure ti devo parlare dei fiori?... Sai, quando ero malata, mi capitò di bere un infuso di giusquiamo, che ha la proprietà di trasformare gli occhi in microscopio... La belladonna fa vedere invece tutto rimpicciolito... Ebbene, ora io posso vedere più lontano degli altri, e posso vedere le stelle in pieno giorno!

Ben 	- Ma le stelle non ci sono lassù!

Ele 	- Sei proprio divertente! Le stelle ci sono sempre lassù; ed ora mi volgo a nord, e vedo Cassiopea che somiglia a un doppio V e sta nel mezzo della Via Lattea... Riesci a vederla?

Ben 	- No, non vedo nulla.

Ele 	- Fai attenzione a questo, che certi uomini sanno vedere ciò che altri non vedono... Non aver perciò tanta fiducia nei tuoi occhi!... Ora vorrei parlarti di questo fiore che è sul tavolo... È un giglio di Pasqua che cresce in Isvizzera... Ha un calice che ha bevuto la luce del sole, perciò è giallo e calma i dolori. Passavo dianzi davanti ad un fioraio, l'ho veduto e volevo regalarlo a mio fratello Elis... Quando dalla porta d'ingresso volli entrare nella bottega, trovai la porta chiusa. Oggi è giorno di cresima... Siccome volevo avere il flore, presi le mie chiavi e provai... Pensa, una delle mie chiavi andava bene... Entrai. Tu lo capisci, il silenzioso linguaggio dei fiori? Ogni profumo suscita un complesso di pensieri! e questi pensieri mi assalirono. E con i miei occhi, che ingrandiscono le immagini, vidi l'interno dei loro laboratori, mai veduti da nessuno. Ed essi mi parlarono delle pene che l'insensibile giardiniere loro procurava. Non dico che il giardiniere sia crudele, perché esso non è che irriflessivo!... Lasciai una corona e la mia carta da visita sul tavolò, presi il fiore e me ne andai.

Ben 	- Quanto fosti leggera! Pensa, se ora si accorgeranno che manca il fiore, senza trovare il denaro?

Ele 	- È vero! Hai ragione.

Ben 	- Una moneta si può perdere e se si trova soltanto la tua carta, sei perduta.

Ele 	- Ma nessuno potrà mai pensare che io abbia voluto prendere qualcosa...

Ben	  - (la fissa) Nessuno?

Ele	  - (lo guarda e si alza) Oh! So quel che pensi! Tale il padre, tale il figlio! Quanto sono stata leggera! Quanto! Ebbene avvenga quel che deve avvenire! (Si siede) Succeda pure!

Ben 	- Non si può rimediare?...

Ele 	- Zitto! E parliamo d'altro!... Il lettore Algen... Povero Elis! Poveri noi tutti! Ma è Pasqua e dobbiamo soffrire. Domani c'è un concerto. Si eseguiranno le «Sette parole sulla Croce» di Haydn... «Madre, guarda tuo figlio!». (Piange col viso tra le mani).

Ben 	- Che specie di malattia hai?

Ele 	- Questa malattia non è mortale, ma a gloria di Dio! «Attesi il bene, e venne il male; attesi la luce e vennero le tenebre!». Come fu la tua infanzia, Beniamin?

Ben 	- Non so. Diffìcile. E la tua?

Ele 	- Io non ne ho mai avuta una. Sono nata vecchia. Quando nacqui, sapevo tutto, e quando imparavo una cosa, era soltanto come se me ne ricordassi. Conobbi la leggerezza e il poco senno degli uomini quando avevo quattro anni; e per questo furono cattivi con me!

Ben 	- Tutto ciò che dici, mi sembra di averlo già pensato...

Ele 	- Certamente... Perché credi che la mia moneta si sia smarrita nel negozio del fioraio?

Ben 	- Perché tutto ciò che è spiacevole, accade sempre...

Ele 	- Anche questo hai notato?... Zitto; viene qualcuno (Guarda verso il fondo) Sento... È Elis... Oh, quant'è caro... Il mio unico amico sulla terra!... (Si rabbuia) Ma... non mi aspetta! E non sarà contento di vedermi. Non lo sarà, no!... Certamente no! Beniamin, Beniamin, mostrati affabile e di buon animo, quando viene il mio povero fratello. Andrò di là, così lo potrai preparare alla mia venuta. Ma niente parole dure; mi fanno male, capito? Dammi la mano!

Ben	  - (tende la mano).

Ele	  - (lo bacia sul capo) Così! Ora tu sei il mio fratellino! Iddio ti benedica e ti protegga. (Va verso sinistra, e passando davanti al cappotto di Elis, ne carezza amorevolmente la manica) Povero Elis

Elis	- (entra dal fondo, triste).

Heyst	- (entra dalla cucina).

Elis 	- Oh! la mamma!

Heyst	- Eri tu? Mi sembrava di udire un'altra voce.

Elis 	- Vi sono novità. Ho incontrato per la strada l'avvocato!

Heyst - Ebbene?

Elis 	- La causa andrà in appello... E, per guadagnar tempo, dovrei leggere tutti gli atti del processo...

Heyst - Bene. Farai presto...

Elis	- (indica i documenti sulla scrivania) Oh! Credevo che fosse finito; invece dovrò torturarmi ancora con questa storia di passione! Tutte le accuse, tutte le testimonianze, tutte le prove!

Heyst - Sì, ma poi sarà assolto...

Elis 	- No, mamma; egli ha confessato...

Heyst	- Sì, ma ci può essere un vizio di forma, disse l'avvocato l'ultima volta che gli parlai.

Elis 	- Lo disse per consolarti.

Heyst - Non andrai a pranzo fuori?

Elis 	- No!

Heyst - Hai di nuovo cambiato idea!?

Elis 	- Sì.

Heyst - Male!

Elis 	- Lo so, ma io sono come un fuscello sballottato dalle onde.

Heyst - Mi sembrava proprio di sentire un'altra voce. Una voce che conoscevo... Avrò udito male. (Indica il cappotto) Codesto cappotto non bisogna appenderlo qui. Te l'ho già detto. (Va a destra).

Elis	- (si porta verso sinistra, vede il giglio di Pasqua sul tavolo. A Beniamin) Di dove è venuto questo flore?

Ben 	- C'è stata qui, col fiore, una ragazzina...

Elis 	- Una ragazzina? Che cosa accade? Chi era?

Ben 	- Era...

Elis 	- Era mia sorella?

Ben 	- Sì...

Elis	- (si accascia presso il tavolo. Pausa) Hai parlato con lei?

Ben 	- Ma sì...

Elis 	- Oh, Dio, ancora non basta? È stata cattiva con te?

Ben 	- Lei?! No! È stata tanto cara, tanto cara!

Elis 	- Strano... Ha parlato di me? Era molto arrabbiata con me?...

Ben 	- No! Al contrario. Diceva che lei era il migliore, l'unico suo amico sulla terra...

Elis 	- Che strano cambiamento!

Ben 	- E quando se ne è andata, ella carezzò il suo cappotto, là, sulla manica...

Elis 	- Se n'è andata? Dov'è andata?

Ben	  - (indica la porta di sinistra) Là dentro!

Elis 	- È dunque là?

Ben 	- Sì!

Elis 	- Hai un'aria così lieta e felice, Beniamin...

Ben 	- Ella parlava con tanta grazia...

Elis 	- Di che ha parlato?

Ben 	- Mi raccontò delle favole, e poi parlò molto di religione...

Elis	- (si alza) E questo ti ha fatto felice?

Ben 	- Sì! Tanto!

Elis 	- Povera Eleonora! Lei, tanto infelice, sa dare agli altri la felicità... (Va verso sinistra, esitando) Iddio mi aiuti!
